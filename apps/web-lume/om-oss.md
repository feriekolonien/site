---
title: Om Feriekolonien
layout: article.vto
image: {
    src: /assets/static/img/about-us.jpg,
    alt: Historiefortelling på stranda,
 }
---


# 135 år med feriekoloni

På feriekolonien er det aktiviteter for både store og små, for tøffinger og for de som ikke vil være så tøffe. Her leker vi dagen lang. Kjører båt, padler kano, spiller fotball, tennis, basket og innebandy, drar på sykkeltur og har utendørs aerobic med musikk. Vi fanger fisk, frosk og krabbe (som vi såklart slipper ut igjen), og vi drar på spennende skattejakt ved det gamle fyret. Vi lager også uhøytidelig talentkonkurranse der både barn og voksne deltar og underholder. For de minste barna har vi sandkasser og lekeapparater, og vi drar ofte på tur og plukker blåbær og strandskjell.

Skulle det bli veldig dårlig vær, finner vi på innendørsting som å tegne, spille spill, lage armbånd og smykker av sneglehus, eller å se en film på rommene eller felles i kinosalen (med popcorn, såklart). En gang i uka har vi disco med både disco-lys og proff DJ.

Dagene går unna på feriekolonien og aktivitetsnivået er høyt mellom frokost, lunsj og middag. Etter kveldsmaten så roer det seg, og vi har fine stunder sammen med bok, småprat eller sang på rommene før leggetid.

Feriekolonien har noe for enhver, og hos oss er man stort sett bare med på det man vil.

---

## Dette trenger du å vite

Vi deler opp sommeren i 3 partier.

Hvert parti er på totalt 11 dager (ink. reisedager). For dere som liker/trenger et lengre opphold, er det fullt mulig å søke om opphold på to partier dersom plass er tilgjengelig.

Tilbudet vårt er for barn i aldersgruppen 5-12 år.

Det at foresatte ønsker å snakke med barna skjønner vi svært godt, men det blir problematisk for oss dersom 20-30-40 barn hver dag må hentes inn fra lek eller aktiviteter for å snakke i telefonen. Det er bare hyggelig med telefoner, så ring gjerne hver dag og snakk med en av oss som jobber her. Vi kjenner barnet ditt godt og kan formidle alle beskjeder. Dersom et barn ikke skulle slå seg til ro etter et par dager og ha hjemlengsel, er vi raske med å ringe hjem og si ifra om dette. Det samme gjelder hvis noen blir syke. Som regel er det da greiest at barna drar hjem og er der til de er friske, og etter det kan fortsette ferien med oss på Filtvet.

Vi som jobber her har årlig kursing i førstehjelp og brannvern med våre ansatte. På turer på vann og land er vi alltid påpasselige med å bruke redningsvest og sykkelhjelm – store og små.

Vi ser fram til å se dere på feriekolonien, og til aktive og hyggelige sommerdager på Filtvet!
